<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<link href="ba.css" rel="stylesheet" type="text/css" />
<title>版本說明</title>
</head>
<body>
<h1>玉岑山慧因高麗華嚴敎寺志</h1>
<p class="body_margin-4">玉岑山慧因高麗華嚴敎寺位於浙江杭州南山。寺面玉岑山，背兎嶺，赤山左翼，南高右踞；箕泉、蛟窗二水合流而南繞於寺門。寺始創於後唐天成二年（九二七），吳越王錢鏐建，初稱「慧因禪院」，此「慧因寺」名之始也。宋代晉水大師主玆院，疏釋《華嚴》諸經義，凡數十種，流傳海內外。時高麗國王之子僧義天，航海問道於晉水，申弟子禮。義天受敎，朞年還國，以靑紙金書晉譯《華嚴經》三百部，並經閣之貲，附貢舶以進晉水，而俗遂呼院為「高麗」，此寺名所以有「高麗」也。晉水卽本寺華嚴敎之始祖也，故寺乃有「華嚴敎」之稱。繼晉水主玆院者為易菴禪師，理宗御書「易菴」賜之，改禪院為「講寺」。至清乾隆二十二年（一七五七），賜名「法雲寺」，此後以「法雲」名其寺。以寺面玉岑山，故全稱之為「玉岑山慧因高麗華嚴敎寺」。元至正末，遭兵燹之厄。至明正德以後，始有萬松及其弟子如通、悟玄、明慧予以復興。至萬曆、天啟間，傳至止水，寺始復舊觀。止水並乞李翥為編寺志，翥乃據寺中所有之碑碣、記載、文獻及寺中僧侶所記之隨筆，輯為十二卷，分門十一：〈原始門〉，括碑記之要領，記本寺之緣起。〈景物門〉，考邊幅之佳勝。〈祖德門〉，稽梵乘之薪傳。〈檀那門〉，標福利之因緣。〈宮宇門〉，備新故之豎造。〈碑記〉、〈傳誌〉、〈雜文〉三門，皆有關建置、高僧行誼之文獻。〈題詠門〉，詩文之屬也。〈法嗣門〉，則止水所自為譜系也。清光緒年間，錢塘丁丙刻「武林掌故叢編」時，得此寺志，乃於光緒七年（一八八一）為之重刻，並自「兩浙金石志」中輯有關本寺之碑文，及「蒲室集」中所收「歲閱藏經記」，輯刻為附錄。玆據丁氏重刋本景印。</p>
</body>
</html>
