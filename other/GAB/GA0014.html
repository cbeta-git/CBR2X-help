<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<link href="ba.css" rel="stylesheet" type="text/css" />
<title>版本說明</title>
</head>
<body>
<h1>明州岳林寺志</h1>
<p class="body_margin-4">岳林寺位於浙江奉化縣治東北之三山中，縣治雉門之東爲龍溪，溪自鎮亭發源，由惠政橋繞至寺前。三山爲岳林之主峰，其脈自南來，入廣平源，過峽卽三山，高有丈許。梁大同二年（五三六）於龍溪之西建崇福院，唐相李紳書額，會昌中（八四一－八四六）毀，宣宗大中二年（八四八）閒曠禪師徙建溪東，改岳林寺。僖宗時（八七四－八八八）有僧遊寓常擕布袋乞食，人稱爲「歡喜和尚」，自號「長汀子」，至貞明三年（九一七）坐東廊磐石說偈而逝，眾僧神異之，寺乃以彌勒道場爲俗所重，爲明州三大佛教聖地之一。宋眞宗大中祥符八年（一〇一五）賜額「大中岳林禪寺」，徽宗賜號「崇寧閣」。元、明兩代，興廢屢更，至清康熙十二年（一六七三）楷菴和尚入院，大暢宗風，皈依雲集，重新殿閣。楷公和尚以舊無寺志，乃請戴明琮草創，明琮於康熙二十五年（一六八六）假館吳學士家，纂輯志稿，次年（一六八七）夏初稿告竣，時澹雪居士顧岱攬勝玆寺，乃取以校定，釐爲六卷，分目爲十：寺圖、梵宇、名勝、古蹟、法產、法系、藝文、詩賦、名釋、塔銘。寺圖所繪乃康熙間之現觀，劉鴻聲撰圖說以附之。梵宇記岳林禪寺及其殿閣堂院之建置沿革。名勝記此寺之勝槪。古蹟記大鐘、布袋和尚行臥處、彌勒湼槃石等。法產則記田、地、山、丁、口之實數。法系記自唐之閒曠達至清康熙間楷菴承，共記二十二位禪師。藝文一門，收序、記、傳三目。詩賦一門，請啟、募疏附焉。名釋一門，傳宗源、饒道者、桂堂、天機、幻夫之行誼。塔銘一門錄定應大師與鼎建普同之塔銘。集康熙以前本寺文獻之大成。玆據國立中央圖書館藏清康熙間刋本景印。</p>
</body>
</html>
