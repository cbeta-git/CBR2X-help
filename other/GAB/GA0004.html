<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<link href="ba.css" rel="stylesheet" type="text/css" />
<title>版本說明</title>
</head>
<body>
<h1>洛陽伽藍記合校本</h1>
<p class="body_margin-4">楊衒之「洛陽伽藍記」今存以明刋如隱堂本、吳琯本為最古。吳氏「集證」、唐氏「鉤沈」，大率衍顧廣圻之依水經注改析本文子注之緒論，以改明刻本，分析本文子注，且據各本，校正文句，補注事實。唯吳氏所定本文，僅得子注廿分之一；唐氏正之，本文子注，亦不過十與一之比。近人張宗祥因謂：『集證本遂起而分之，然極簡略，恐非楊氏之舊，如楊氏舊文，果如吳氏所述，則記文寥寥，注文繁重，作注而非作記矣！楊氏具史才，當不如此。唐氏復因吳氏之簡，鉤沈本起而正之，……亦未為盡合也。』張氏以為『此書子注之難分，實非水經注之比，……苟無如隱以前之古本可以勘正，實不必泥顧氏之說，强為分析，致蹈明人竄改古籍之覆轍也。』於是有「合校」之作。張氏此書，卽依舊第，唯取各本，記注文字異同，間加考釋；附錄序跋一卷，錄四庫全書總目提要、毛晉、王謨、毛扆、顧廣圻、朱貲貴、吳若準、李葆恂、袁廷檮、唐晏諸人關於伽藍記之序跋；又附吳若準「集證」一卷，於衒之自序，別為補正數事；又附正文二卷，則集吳、唐二氏書所析出之本文而成，間加案語，以糾其失。張氏以本文子注釐析不易，吳唐二書俱有違失，乃循舊本篇第，校正文句而已，有此而後各本得失，展卷瞭然矣！張氏所取校者，大率限於伽藍記各本，有如隱堂本、吳琯本、綠君亭本、照曠閣本、漢魏叢書本、集證本、鉤沈本等互校，又旁取水經注、晉書、魏書、太平寰宇記、開元釋敎錄等參校。所取校諸籍，未能廣採六朝舊籍及釋經、僧傳、金石文字，為闕憾焉。張氏此稿成於民國十九年（一九三〇），商務印書館據張氏鐵如意館原稿本影印，茲據影本景印，俾學者比觀焉。</p>
</body>
</html>
